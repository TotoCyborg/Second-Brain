---
connections:
  - "[[Trattati di Pace e Contrapposizioni]]"
---

L'1 ottobre 1946 si concluse nella città tedesca di Norimberga il macro processo ai gerarchi nazisti per crimini contro l'umanità, che tenne col fiato sospeso il mondo intero. Le pene inflitte variarono dall'assoluzione di alcuni imputati alla pena di morte

---

## Vari gerarchi nazisti seduti sul banco degli imputati

Foto: Pubblico dominio

**Alle ore 14.50 dell'1 ottobre 1946 iniziò l'ultima udienza del processo di Norimberga**, un procedimento che avrebbe stabilito la colpevolezza o l'innocenza degli alti ufficiali della Germania nazista accusati per i crimini commessi durante la Seconda guerra mondiale. Quando il tribunale fece ingresso nella sala, le luci vennero abbassate per evitare che la stampa potesse fotografare gli accusati durante l’ascolto della sentenza. **Gli imputati**, pur consapevoli che il tribunale aveva accolto appieno le argomentazioni dell'accusa, **nutrivano ancora la speranza di una pena accettabile**. Disposti uno accanto all'altro e con le cuffie obbligatoriamente indossate, ascoltarono il verdetto, la cui lettura durò quattro minuti. **Appreso il proprio destino, i condannati furono ricondotti nelle rispettive celle**, tranne coloro che erano stati assolti, i quali rimasero nella sala.

---

### Un palazzo con una storia triste

Il palazzo di Giustizia di Norimberga venne scelto per ospitare questi processi per tre motivi: per il suo simbolismo, poiché era stato il luogo in cui il partito nazista aveva radunato il maggior pubblico durante i suoi comizi; perché **proprio lì erano state promulgate le leggi razziali contro gli ebrei nel 1935**; e infine perché era l'unico edificio di questo tipo rimasto intatto in Germania dopo i bombardamenti. **La struttura disponeva inoltre di una prigione e di alberghi che servirono ad ospitare le delegazioni internazionali e i giornalisti.**

> Uno dei motivi per cui il palazzo di Giustizia di Norimberga fu scelto come sede dei processi fu per il simbolismo: proprio lì il partito nazista riuniva il pubblico più numeroso durante i suoi comizi

Per catturare i gerarchi del Terzo Reich e portarli sul banco degli imputati, **l'esercito statunitense aveva avviato un'operazione denominata in codice Operazione Mondorf**. Uno dei principali ostacoli per garantire il corretto svolgimento dei processi era che **gli imputati dovevano essere giudicati in base alle leggi dei Paesi nei quali avevano perpetrato i crimini**. A tal fine, Stati Uniti, Gran Bretagna, Francia e Unione Sovietica si costituirono come giudici e moderatori in rappresentanza degli altri Paesi colpiti.

---

### Presenti e assenti "illustri"

**Delle 4.850 richieste di processi individuali presentate furono infine accusate 611 persone.** Tra i più noti figuravano Hermann Göring, comandante in capo della Luftwaffe; Karl Dönitz, grande ammiraglio della flotta tedesca e successore di Adolf Hitler dopo il suo suicidio; Rudolf Hess, segretario personale di Adolf Hitler, che, in una missione segreta, volò in Gran Bretagna e fu catturato dagli alleati britannici nel 1941; **Alfred Jodl, capo di stato maggiore della Wehrmacht**; Wilhelm Keitel, capo dell'Alto comando della Wehrmacht; Alfred Rosenberg, autore del libro di ideologia nazionalsocialista razzista _Il mito del XX secolo_; **Joachim von Ribbentrop, ministro degli esteri**; Albert Speer, architetto e ministro degli armamenti, e Franz von Papen, ex capo del Partito conservatore.

**Tra coloro che morirono prima di poter essere giudicati vi erano Joseph Goebbels, ministro della propaganda**, che si suicidò nel bunker di Berlino, **e Heinrich Himmler, Reichsführer o comandante generale delle SS**, ispiratore e capo di tutti i dipartimenti dipendenti dalle SS, che si suicidò dopo essere stato catturato da una pattuglia di frontiera britannica. Vi erano anche latitanti, come Adolf Eichmann, Martin Bormann e Josef Mengele.

> Non tutti furono processati: Joseph Goebbels e Heinrich Himmler si erano suicidati, mentre Adolf Eichmann, Martin Bormann e Josef Mengele si erano dati alla fuga

---

### Inizio del processo

**Martedì 20 novembre 1945: i prigionieri del carcere di Norimberga vennero svegliati alle 7.30 del mattino** e condotti al palazzo di Giustizia, dove centinaia di soldati dell'esercito statunitense bloccavano gli accessi e dove circa 250 giornalisti, fotografi e corrispondenti di stampa da tutto il mondo si ammassavano per accedere al recinto. **L'udienza iniziò alle 10.03**, quando gli imputati si sedettero sul banco degli imputati e il segretario del tribunale, il colonnello Charles Mays, gridò: «Attenzione, la Corte!» In quel momento tutti si alzarono e i quattro giudici entrarono nella sala per aprire l'udienza e leggere le accuse agli imputati. Solo **l'avvocato Otto Stahmer, in rappresentanza dell'intera difesa**, ebbe l'opportunità di parlare per esercitare il diritto di tentare di invalidare il processo. A tal fine, **sostenne il principio di _nullum crimen, nullum poena sine lege_** (non c'è reato né pena senza legge), che prevedeva l'impossibilità di svolgere un processo se i crimini per i quali si imputavano gli accusati non erano stati definiti tali prima della loro commissione, argomento che i giudici respinsero.

---

## Il procuratore generale degli Stati Uniti Robert H. Jackson si rivolge al tribunale di Norimberga

Foto: Pubblico dominio

**Mercoledì 21 novembre: i leader nazionalsocialisti comparvero nella sala del tribunale per rispondere se si dichiaravano colpevoli o innocenti.** Dopo aver ribadito la loro innocenza, il procuratore statunitense Robert Jackson pronunciò il discorso di apertura, nel quale affermò che «**la civiltà non potrebbe sopravvivere se il mondo dovesse affrontare un nuovo conflitto di questa portata**».

> Durissimo il discorso di apertura del procuratore americano: «La civiltà non potrebbe sopravvivere se il mondo dovesse affrontare un nuovo conflitto di questa portata»

---

### Tensioni tra accusati e procuratori

Le sessioni del processo di Norimberga proseguirono durante il mese di novembre e l'inizio di dicembre del 1945, con successi e insuccessi sia da parte dell'accusa che della difesa. Grazie al suo carisma e all'eloquenza, **Göring divenne inaspettatamente la stella del processo**. L'ex comandante in capo della Luftwaffe accettò la propria esecuzione e dimostrò di conoscere a fondo tutti i documenti dell'accusa. Questo fattore e la sua padronanza dell'inglese finirono per sconcertare l'accusa. Contro ogni previsione, **il maresciallo rivendicò con orgoglio la sua responsabilità nei fatti, sostenendo che tutte le sue azioni erano state necessarie per il bene della Germania**, e arrivò persino a giustificarle. Da parte sua, **il procuratore statunitense divenne il principale rivale di Göring**, instaurando tra loro un vero e proprio duello. Più di una volta il maresciallo fece perdere la calma al procuratore in aula.

> Goering, l'ex comandante in capo della Luftwafe, pensava che sarebbe stato giustiziato e rivelò di essere a conoscenza di tutti i documenti d'accusa

Le divergenze tra i russi e il resto dei procuratori su come affrontare l'accusa relativa all'olocausto portarono inoltre **i procuratori statunitense, britannico e francese a dover condurre l'accusa di crimini contro l'umanità da soli**, senza alcun supporto da parte del procuratore sovietico. **I sovietici consideravano infatti che le vere vittime dei tedeschi fossero stati loro stessi e non gli ebrei** (la motivazione principale era il profondo antisemitismo di Stalin, oltre al fatto che la strategia russa mirava a presentare il proprio popolo come vittima a scapito degli ebrei). Come se non bastasse, **i principali architetti dell'olocausto, come Adolf Hitler, Heinrich Himmler e Reinhard Heydrich, erano morti**, mentre Adolf Eichmann, Martin Bormann e Josef Mengele erano riusciti a fuggire.

---

## I giudici del processo di Norimberga

I processi si protrassero nel tempo poiché **tutti gli imputati dovevano essere accusati e difesi uno per uno**. Per questo motivo i processi andarono avanti fino al 30 settembre 1946, data in cui i quattro giudici presentarono le loro conclusioni. **Martedì 1 ottobre 1946, i processi si conclusero con la lettura delle sentenze agli imputati.** In contemporanea gli interpreti tradussero la condanna alla pena di morte per impiccagione nelle quattro lingue usate durante il processo: «To death by hanging» (inglese), «Tod durch den strang» (tedesco), «Kazn cherez poveschenie» (russo) e «Condamné à la pendaison» (francese).

> L'1 ottobre fu letta all'imputato la sentenza di morte per impiccagione, e contemporaneamente gli interpreti la tradussero nelle quattro lingue che erano state usate durante il processo

Una volta concluso il processo di Norimberga le quattro potenze rappresentate da Stati Uniti, Gran Bretagna, Unione Sovietica e Francia **concessero quattro giorni agli imputati per presentare ricorso**. Tuttavia, si trattò solo di una formalità poiché **gli Alleati avevano concordato di non commutare alcuna pena di morte né ridurre gli anni di carcere** degli altri imputati.