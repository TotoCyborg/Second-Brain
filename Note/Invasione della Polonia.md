Il primo settembre 1939, con l’inizio dell’attacco tedesco oltre in confine polacco, il mondo – senza averne piena contezza – iniziò a entrare in una fase di guerra totale, con la dissoluzione della pace  e il tentativo della Germania nazista, insieme ai suoi alleati, di costruire un nuovo ordine internazionale dai tratti marcatamente antidemocratici. La brutale operazione militare con la quale si arrivò alla sparizione e alla spartizione della Polonia sancì infatti, storicamente, l’inizio della Seconda guerra mondiale. La fine di ogni illusione.

---
### *Le ambizioni del Terzo Reich*

Nel precipitare prima l’Europa e poi gran parte del mondo nel baratro della guerra ebbero un ruolo senz’altro decisivo le ambizioni di Adolf Hitler, il _Führer_, e della classe dirigente della Germania nazista, salita al potere sfruttando la crisi socio-economica del primo dopoguerra e impiegando sistematicamente – come connotato essenziale dell’ideologia nazionalsocialista – la violenza contro gli oppositori, soprattutto quelli della sinistra socialista e comunista. Occorre partire da qui per calarsi nel contesto che, nel 1939, portò le truppe della _Wehrmacht_, cioè dell’esercito tedesco, ad attaccare, colpire, occupare e sottomettere la Polonia.

Furono una cultura politica di forte stampo nazionalista e una concezione conflittuale delle relazioni internazionali, insieme a fattori interni di natura socio-economica, a condurre la Germania, alla fine degli anni trenta, verso il tentativo scoperto di ridisegnare la scena continentale e scuotere i precari equilibri fissati dopo la fine della Prima guerra mondiale con il trattato di Versailles, nel 1919. Un trattato che, secondo i vertici del Terzo Reich, aveva comportato un’intollerabile umiliazione per la Germania, sia militare sia economica, e un’ingiustificata menomazione del vecchio impero, ledendo così l’orgoglio del popolo tedesco.

In questo quadro, l’intreccio complesso tra revanscismo nazionale e narrazioni vittimistiche, fervente bellicismo e movimenti antisistemici, suprematismo razziale e feroce antisemitismo divenne il fondamento del nuovo imperialismo nazista, proiettato ad affermare il proprio dominio a discapito delle democrazie liberali continentali. Mentre in Europa si assisteva a una vera e propria ondata nera («Tra un decennio l’Europa sarà fascista o fascistizzata!» aveva affermato il dittatore italiano Benito Mussolini nel 1932), le strategie del Terzo Reich si orientarono allora all’ottenimento di ciò che Hitler considerava uno "spazio vitale" (_Lebensraum_), ovvero maggiori risorse e territori a garanzia dell’espansione, dell’ampliamento e dell’autosufficienza del Reich. In questa visione l’Est Europa – anche per un pregiudizio prettamente razziale – venne considerata nient’altro che un campo di manovra: una vasta area da irreggimentare, riorganizzare, colonizzare e  sfruttare.

In questo tortuoso percorso giocarono un ruolo non secondario anche Francia e Regno Unito, le quali, sebbene contrarie alle iniziative tedesche, mantennero fino all’ultimo una politica estera all’insegna della pacificazione, mostrandosi riluttanti nell’adottare misure concrete per fermare Hitler e anzi facendo a quest’ultimo diverse concessioni. La politica di "appeasement", perseguita in particolar modo dal ceto politico britannico di orientamento conservatore, non raggiunse però i suoi obiettivi e, lungi dallo scoraggiare la Germania nazista, facilitò anzi una rapida e imprevista _escalation_.  Si passò così dalla revoca alle restrizioni ai danni dell’esercito tedesco alla più che simbolica rimilitarizzazione della Renania, dall’annessione dell’Austria fino a quella dei Sudeti nella Slesia meridionale, per finire poi, nel marzo del 1939, con l’occupazione nazista della Cecoslovacchia.

Certamente altri elementi concorsero poi a spianare la strada a Hitler. Da un lato incise l’aggressività esibita dai regimi alleati del Reich, cioè l’Italia fascista e il Giappone militarista, impegnati rispettivamente in brutali campagne militari in Etiopia e in Spagna (l’Italia) e in Manciuria e Cina (il Giappone). Dall’altro ebbe un peso anche l’isolazionismo degli Stati Uniti, che non consentì di rafforzare un sistema internazionale il quale, se formalmente si reggeva sulla Società delle Nazioni (antesignana dell’ONU), nella pratica mostrava plateali fragilità. Si arrivò così sull’orlo del precipizio: sulla Polonia si concentrarono infatti le mire della Germania, che ufficialmente lamentava persecuzioni ai danni delle minoranze tedesche in alcune zone di confine, mentre Francia e Regno Unito, constatato l’insuccesso delle proprie azioni precedenti, si fecero garanti dell’integrità e dell’indipendenza della stessa Polonia. Un equilibrio instabile che durò soltanto pochi mesi.

---

### *L’esercito tedesco oltre il confine polacco*

Scommettendo sull’approccio conciliante dei suoi avversari e sul fatto che le opinioni pubbliche inglesi e francesi si mostravano piuttosto fredde verso l’ipotesi di maggiore impegno antinazista da parte dei propri governi, Hitler non si fermò. Anzi, fece il contrario. Puntò al raggiungimento del massimo obiettivo. Nell’aprile del 1939 venne annunciato il ritiro della Germania dal patto di non aggressione precedentemente firmato con la Polonia e poi, in agosto, fu formalizzato un altro patto di non aggressione, questa volta con l'Unione Sovietica: il cosiddetto patto Molotov-Ribbentrop (in relazione al nome dei due ministri degli Esteri).

L’ultimo passo verso l’abisso fu compiuto allora, quando la Germania fece leva sulla posizione ambigua e ancora precaria dell’URSS, la quale, intimorita dalla crescente ostilità occidentale e decisa a ottenere un ruolo internazionale di rilievo, accettò di stringere un accordo proprio con Hitler, il politico che forse più di altri aveva promesso una battaglia fanatica contro il comunismo. Lo storico Federico Romero ha così ricostruito le ragioni di quel passaggio: «Il patto tra URSS e Germania non era un’alleanza strategica, né ideologica, ma rispondeva agli interessi immediati di entrambi. Hitler si era assicurato la pace ad Oriente, e quindi la possibilità di condurre la guerra in Polonia, e poi in Norvegia e Francia, secondo i suoi piani. Stalin aveva temporaneamente deviato verso Ovest la minaccia tedesca e si era assicurato una fascia di sicurezza sui suoi confini occidentali: un protocollo segreto riconosceva infatti ai sovietici il controllo sulla Polonia orientale, i paesi baltici, la Finlandia e la Bessarabia». 

Una volta preparato il terreno, già alla fine dell’estate prese avvio l’offensiva tedesca. La propaganda nazista esasperò gli attacchi contro i polacchi e i loro alleati, lamentando vessazioni sistematiche a danno dei cittadini di etnia tedesca residenti in Polonia e paventando la prossima attuazione di fumosi piani cospirativi che avrebbero mirato a distruggere il Reich. Il corpo paramilitare del partito nazista, le SS (Schutzstaffel, letteralmente "squadre di protezione"), giunse poi a orchestrare un falso attentato a una stazione radio tedesca, facendo avverare così i timori suscitati a livello mediatico dall’apparato propagandistico, e permettendo a Hitler d'intervenire militarmente con il preteso di una legittima risposta ritorsiva a seguito di un atto di provocazione polacco.

La Germania passò così all’invasione il primo settembre 1939. Nel complesso, si mossero circa sessanta divisioni tedesche composte da più di milione di soldati, supportati da duemila carri armati e un imponente contingente aereo formato, in particolare, da novecento bombardieri e oltre quattrocento aerei da combattimento. L’attacco fu massiccio, intenso, inarrestabile. Le principali difese polacche vennero sbaragliate e si assistette allora a un impressionante esempio di _Blitzkrieg_ ("guerra lampo"), ovvero all'implementazione su larga scala di un’articolata tattica militare sviluppata per conseguire vittorie rapide e decisive limitando la capacità di reazione degli avversari. L’aviazione tedesca, la Luftwaffe, colpì metodicamente e duramente le città e le infrastrutture chiave, paralizzando le comunicazioni e i rifornimenti polacchi, mentre a terra molteplici divisioni di Panzer seguiti da unità di fanteria motorizzata avanzarono in profondità, sbaragliando la tenace ma inconsistente resistenza polacca, del resto gravemente svantaggiata sia in termini logistici che di qualità dell’equipaggiamento, e più in generale impreparata a far fronte alla superiorità numerica e tecnologica tedesca. 

In ossequio agli accordi presi, e scossi dalla risoluzione di Hitler, Francia e Regno Unito ruppero gli indugi e dichiararono guerra alla Germania il 3 settembre 1939. In questo senso il calcolo di Hitler si rivelò inesatto. A inglesi e francesi mancò però il tempo o la necessaria prontezza per prestare un supporto concreto all’alleato polacco, né ci fu un intervento militare diretto. La situazione si aggravò anche perché, il 17 settembre, l’Unione Sovietica – rovesciando le basi della sua precedente politica – invase a sua volta la Polonia da est, stringendo come una tenaglia un Paese già sofferente. Il governo legittimo della Polonia fu dunque indotto a trovare rifugio all’estero. Infine, il 28 settembre, il colpo decisivo venne dalla capitolazione di Varsavia, l’ormai semidistrutta capitale polacca. Il 6 ottobre, pur in assenza di un formale atto di resa, la Germania annunciò la fine delle operazioni, e dunque la vittoria. 

---

### *L’Europa in guerra, di nuovo*

La vittoria tedesca destabilizzò l’Europa, spiazzò le forze antinaziste e, agli occhi degli stessi nazisti, comprovò l’efficacia di un modello di guerra da poter replicare anche in seguito, su altri e più grandi obiettivi. Nell’Italia fascista, stretta alleata della Germania nazista, la conclusione dell’attacco – che pure non era stato concordato da Hitler con Mussolini – fu accolto con un misto di stupore e malcelato favore, ma anche reverenza e timore. Il duce e i gerarchi a lui vicini, così come larghi strati di popolazione di fede o simpatia fascista, guardarono anche ai possibili benefici che sarebbero potuti venire da una situazione internazionale in cui la Germania sembrava destinata a far prevalere i propri interessi a discapito di quelli della controparte. E se allora la fragilità delle democrazie – anzi della democrazia, come sistema di governo – sembrò conclamata, certo la forza dell’autoritarismo parve inarrestabile, mentre la guerra aperta venne minacciata con toni anche falsamente concilianti.

A commento del discorso che il _Führer_ tenne il 6 ottobre di fronte _Reichstag_, l’ormai sottomesso parlamento tedesco, il _Corriere della Sera_, allora nell’orbita del regime mussoliniano, scrisse: ««Hitler ha invocato la Provvidenza affinché ispiri una soluzione delle presenti difficoltà, favorevole al  benessere non solo della Germania ma dell'Europa intera. Tutto il  discorso è pieno di simili umane  preoccupazioni. Rifiutarsi di riconoscerlo sarebbe segno di  preoccupante accecamento». Si entrò allora in una fase di stallo ad alta tensione. E per la pace europea, e globale, fu l’inizio della fine. L’invasione segnò infatti la prima tappa di un conflitto che si espanse rapidamente. Da lì a un anno, infatti, l’espansionismo nazista arrivò a sottomettere anche altre nazioni europee, battendo rovinosamente la stessa Francia. 

Per un altro verso, l’invasione della Polonia fu anche una delle prime manifestazioni della brutalità della guerra totale. In quelle tragiche settimane si ebbero più di 65mila morti polacchi, oltre 130mila feriti e, con l’azione congiunta di tedeschi e sovietici, quasi 700mila prigionieri. Inoltre, il Paese venne smembrato. La Germania procedette infatti all’annessione dei territori appartenenti al vecchio impero tedesco prima della risistemazione prevista dai trattati di pace del 1919, come la libera città di Danzica, la Prussia occidentale, la Posnania e alcune zone dell'Alta Slesia. Poi, una volta violata la sovranità polacca, prese il controllo anche di altre aree, costituendo un governatorato generale finalizzato alla loro amministrazione civile.

Centinaia di migliaia di polacchi, a quel punto, si avviarono verso una sorte tragica: l’espulsione progressiva e coatta dai territori riannessi dalla Germania o da quelli posti sotto la giurisdizione del governatorato generale, nell’ambito di una gigantesco piano di riorganizzazione sociale che, con metodi feroci e vessazioni di ogni tipo, non solo favorì l'insediamento di cospicue unità di popolazione tedesca in determinare aree, ma – contro i polacchi stessi – avviò anche una politica di discriminazione, ghettizzazione ed eliminazione d'impianto rigidamente razzista, specie nella sua componente antiebraica. La contemporanea annessione dell’URSS delle zone a Est del Paese non fece che aggravare la condizione polacca, mentre tutto intorno – mese dopo mese – prendeva corpo un conflitto senza precedenti nella storia contemporanea.