---
connections:
  - "[[Ermetismo]]"
---

*La Vita*
Giuseppe Ungaretti nasce ad Alessandria d’Egitto l’8 febbraio 1888 da genitori lucchesi. Dopo la morte prematura del padre, cresce con la madre che gli trasmette il legame con le radici italiane. Frequenta l’École Suisse Jacot, dove entra in contatto con intellettuali emigrati, tra cui Moammed Sceab. La sua formazione si nutre delle letture di autori francesi come Baudelaire e Mallarmé, ma anche di Leopardi, Nietzsche e Poe.

Nel 1912 si trasferisce a Parigi, dove segue le lezioni di Henri Bergson, rimanendo influenzato dalle sue idee sul tempo e sulla memoria. Tornato in Italia nel 1914, pubblica le sue prime poesie sulla rivista futurista "Lacerba". Durante la Prima guerra mondiale si arruola volontario e combatte sul Carso: da questa esperienza nasce la raccolta 'Il porto sepolto' (1916).

Nel dopoguerra si stabilisce nuovamente a Parigi, dove sposa Jeanne Dupoix e affianca all’attività poetica un’intensa produzione critica e traduttiva. Nel 1919 pubblica 'Allegria di naufragi', ampliamento della raccolta precedente, e aderisce ai Fasci di Combattimento, vedendo nel fascismo una possibile rigenerazione nazionale.

Nel 1921 si trasferisce a Roma, dove entra in contatto con la cultura barocca, che influenza la sua poesia. Nel 1928 si riavvicina alla religione cristiana e inizia a scrivere i testi che confluiranno in 'Sentimento del tempo' (1933). A causa di difficoltà economiche, inizia anche a collaborare con riviste e a viaggiare molto in Europa.

Nel 1937 si trasferisce in Brasile per insegnare Lingua e Letteratura Italiana a San Paolo. In questo periodo, segnato dal lutto per la morte del figlio Antonietto (1939) e del fratello, matura una visione tragica e leopardiana della natura, ispirata anche dal paesaggio brasiliano.

Nel 1942 torna definitivamente a Roma, dove diventa Accademico d’Italia e professore alla Sapienza. Pubblica le edizioni definitive de 'L’Allegria' e 'Sentimento del tempo', seguite dalle raccolte 'La terra promessa' (1950) e 'Un grido e paesaggi' (1952), in cui esprime una poetica più matura e segnata dal dolore.

Negli anni Cinquanta e Sessanta riceve importanti riconoscimenti e pubblica 'Vita d’un uomo', raccolta organica della sua opera poetica. Continua a collaborare con giornali e a tenere conferenze in tutto il mondo, viaggiando in Egitto, Giappone, Stati Uniti ed Europa.

Muore a Milano nel 1970, lasciando un’eredità poetica profonda, frutto di una costante ricerca interiore e linguistica.

